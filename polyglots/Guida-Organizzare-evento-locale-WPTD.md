# [GUIDA] Organizzare un evento locale sul Global WordPress Translation Day
Testo originale: https://make.wordpress.org/polyglots/handbook/about/get-involved/guide-organize-a-local-event-on-global-wordpress-translation-day/ 
 
Il team internazionale dei Polyglots vorrebbe aiutarti a organizzare un evento locale per il WordPress Translation Day. L'obiettivo di questi eventi è far sì che nuove persone vengano coinvolte nel team Polyglots e migliorare le traduzioni di WordPress e del suo ecosistema (temi, plugin, app, ecc.)

Invitiamo tutte le persone coinvolte nel team Polyglots a prendere in considerazione l'idea di organizzare o partecipare a un piccolo incontro locale dedicato alla traduzione. Questo è ciò che chiamiamo "eventi locali".

Vogliamo condividere alcuni suggerimenti su come organizzare un evento locale per chi di voi si sente titubante o pensa di dover avere conoscenze o esperienze speciali. In realtà non è difficile - puoi semplicemente riunire un paio di persone con i loro laptop in un bar per due ore e andare su translate.wordpress.org. Questo sarebbe già più che sufficiente :) 

Ecco alcune idee più articolate:

## Dove posso cercare se ho bisogno di informazioni sul team? 

L’handbook dei Polyglots è il tuo migliore amico. Troverai una risposta a quasi tutte le tue domande su https://make.wordpress.org/polyglots/handbook/

## Organizza il tuo evento locale:
* Scegli un posto (può essere il tuo ufficio, una caffetteria con connessione wifi o uno spazio di coworking - scegli l’opzione per te più semplice.)
* Crea un evento su Facebook o Meetup.com e invita altre persone
* Comunica al team che organizza il WPTD i dati del tuo evento tramite l’apposito form presente nel sito ufficiale del WPTD: https://wptranslationday.org

## Il giorno dell'evento: 
* Inizia la giornata spiegando alle persone del tuo evento come funziona il team Polyglots. Se non hai esperienza, abbiamo delle slide con  le informazioni di cui hai bisogno: visualizza e scarica la presentazione: [ link ]
* Fai registrare tutti in WordPress.org
* Porta tutti su Slack e falli entrare nel canale #polyglots
* Fai una introduzione riguardo https://translate.wordpress.org e mostra loro come si utilizza
* Fai scegliere a tutti uno dei loro plugin o temi preferiti e falli iniziare a tradurlo nella loro lingua (in italiano)

## Qual è la prima cosa che le nuove persone interessate a contribuire dovrebbero fare durante la giornata? 
Ecco un elenco di passaggi per i quali dovresti aiutare le nuove persone interessate a contribuire alle traduzioni:
1. creare un account su WordPress.org
1. iscriversi su Slack da https://italia-wp-community.slack.com/messages/polyglots/ ed entrare nel canale #polyglots
1. fare il login su https://translate.wordpress.org, cercare la propria lingua e tradurre

Alcune pagine dell’handbook che possono aiutarti!
* [Primi passaggi nella traduzione di WordPress](https://make.wordpress.org/polyglots/handbook/about/get-involved/first-steps/)
* [Come iniziare in un contributor day](https://make.wordpress.org/polyglots/handbook/about/get-involved/getting-started-at-a-contributor-day/)
* [Come utilizzare translate.wordpress.org](https://make.wordpress.org/polyglots/handbook/tools/glotpress-translate-wordpress-org/)

## Dov’è il glossario/guida di stile per la mia lingua? 
Glossario del gruppo italiano: https://translate.wordpress.org/locale/it/default/glossary/

Aspettative di traduzione del gruppo italiano: https://it.wordpress.org/traduzioni/

Puoi anche dare uno sguardo ai glossari della tua lingua di altri progetti Open Source come GNU o Mozilla.

## Dove posso chiedere se c'è qualcosa che non so? 
Visto che hai organizzato l'evento, ti raccomandiamo caldamente di partecipare al canale #polyglots sullo Slack italiano durante la giornata. Se ancora non hai fatto l’iscrizione su Slack, raggiungici: https://italia-wp-community.slack.com 

## Condividi immagini e video dal tuo evento 
* Raccogliamo tutti i messaggi social in una apposita pagina su https://wptranslationday.org e utilizziamo l’hashtag #WPTranslationDay così le immagini e i tweet che condividi appariranno sulla pagina. Ci piacerebbe vedere immagini, video e informazioni dal tuo evento locale.
* Ci piacerebbe molto se anche le persone che partecipano all’evento insieme a te condividessero video e immagini: sarebbe un ottimo modo per farvi sentire parte dell'iniziativa globale.

Una volta che decidi di voler organizzare un evento, assicurati di aver svolto i seguenti step:
* Aggiungi il tuo evento al modulo della Call per gli eventi locali tramite l’apposito form presente nel sito ufficiale del WPTD: https://wptranslationday.org
* Scrivi dei tweet usando l'hashtag **#WPTranslationDay** e menziona [@translatewp](https://twitter.com/translatewp) in modo che possiamo retwittare / menzionare il tweet e far sapere a più persone che si sta svolgendo il tuo evento.

## Dove posso trovare il live streaming del WP TranslationDay? 
Ci saranno sessioni live durante il translation day su i18n e l10n. Il live streaming inizia alle 0:00 UTC e finisce alle 23:59 UTC. Puoi trasmettere il tuo evento in live streaming e sarebbe bello se tu apparissi in una delle nostre sessioni della community e partecipassi dal tuo meetup. Guarda il programma nel sito ufficiale del WPTD https://wptranslationday.org e contattaci se desideri partecipare durante la sessione live.

Se hai domande, non esitare a chiedere nei commenti o su Slack.
